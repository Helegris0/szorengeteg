A menüsorban két menüpont található: „Témakörök" és „Új témakör”.

TÉMAKÖRÖK
A „Témakörök” menüpontban látható felsorolva az összes témakör. Egy témakör nevére kattintva kijelölhetjük a témakört – ekkor zölddel lesz kiemelve a név. Ha duplán kattintunk a témakör nevére, a gyakorlófelületre jutunk vissza, az adott témakör első szavával. A név alatt látszik, hogy hány szó van a témakörben. A szám alatti „szerkesztés” feliratra kattintva szerkeszthetjük az adott témakör tartalmát. Az oldal alján, a témakörök listája alatt két gomb található: „Új témakör” és „Sorrend módosítása”. Az „Új témakör” gomb funkciója megegyezik az „Új témakör” menüpontéval. A „Sorrend módosítása” gombbal tudunk változtatni a témakörök sorrendjén. A gombra kattintva minden témakör képe előtt megjelenik egy-egy lefelé, illetve felfelé mutató nyíl. Ezek megnyomásával a témakör a szomszéd témakörrel cserél helyet a listában. Az így végzett módosításokat a „Mentés” gombra kattintva tudjuk véglegesíteni, vagy visszavonhatjuk a „Mégse” gombbal. A képernyő jobb szélén, fent négy gomb található. Az első gomb „A kijelölt témakör kapcsolóinak visszaállítása”, ezzel a zöld színnel kiemelt témakörben állíthatjuk vissza a gyakorló felületen lévő ②-⑥ kapcsolókat. A második gomb, „Minden témakör kapcsolójának visszaállítása” az összes szóra vonatkozó ②-⑥  kapcsolót visszaállítja. „A kijelölt témakör törlése” gombbal törölhető a zölddel kijelölt témakör – ekkor a témakörrel együtt a hozzátartozó szavak, leírások, képek és hangok is törlődnek, ezt visszavonni nem lehet. A „Minden törlése” gomb minden témakört, szót, leírást, képet és hangot töröl.

ÚJ TÉMAKÖR
Az „Új témakör” menüpontra vagy gombra kattintva új témakört tudunk létrehozni. Ehhez meg kell adnunk a témakör nevét („Megnevezés” mező). A témakörnek képet is választhatunk a „Tallózás…” gombbal. Az oldal legnagyobb területét egy táblázat fedi be. Ebbe a táblázatba vehetünk fel új szavakat a táblázat felett és alatt lévő „Új szó” gombbal. Ha rákattintunk, a táblázatban egy új sor keletkezik. Magát a kitalálandó szót a „szó” oszlop mezőjébe kell beírni, jobbra tőle, a „leírás” mezőbe pedig a leírást, amiből a szót ki kell majd találni. Ezt a két mezőt kötelező kitölteni. Fel lehet még tölteni képet és hangfájlt, a „kép” és „hang” helyére kattintva. A sorok végén lévő „törlés” gombbal lehet a sort törölni. A jobb felső sarokban van egy gomb az összes szó törléséhez is.
FONTOS, hogy minden művelet csak a jobb alsó sarokban lévő „Mentés” gombbal véglegesíthető. A mellette lévő „Vissza” gombbal visszatérhetünk a témakörök listájához.

SZERKESZTÉS
Egy már létező témakör szerkesztéséhez a „Témakörök” listában az adott témakör neve alatti „szerkesztés” feliratra kell kattintani. A felület és a működés megegyezik az „Új témakör” felületével.

HALADÓ
Az „Új témakör” és „szerkesztés” felületen van még egy „Haladó” gomb a táblázat fölött, jobbra. Ezzel egyszerre több adatot is hozzáadhatunk a témakörhöz. A gomb megnyomása után egy lenyíló menüben kiválaszthatjuk, mit szeretnénk hozzáadni. A „Csoportos hozzáadás” után új ablak nyílik. Ha a „szó és leírás” opciót választottuk, egy szövegmezőt kapunk, ahol egyszerre több szót és leírást adhatunk meg. Ennek formája:
kettőspont mint elválasztó karakter esetén:
szó1: leírás1
szó2: leírás2
pontosvessző mint elválasztó karakter esetén:
szó1;leírás1
szó2;leírás2
A „kép” és „hang” opciók csak akkor működnek, ha már vannak szavak a témakörben. Ez esetben egy lista jelenik meg a szavakról. Az egyes sorok elején megadott pipával jelezhetjük, hogy az adott szóhoz szeretnénk képet, illetve hangot feltölteni. A „Tallózás…” gombra kattintva egyszerre több fájlt is ki lehet választani (a Shift billentyű lenyomásával). A kiválasztott fájlok elhelyezkedésük szerinti sorrendben rendelődnek hozzá a megjelölt szavakhoz.